## Diabetes

### بیان مسأله:
دیابت یکی از شایع‌ترین بیماری‌ها در دنیاست که هر ساله بر زندگی میلیون‌ها نفر تأثیر می‌گذارد و بار مالی قابل توجهی را بر اقتصاد کشورها به دنبال دارد. دیابت یک بیماری مزمن و پیش‌رونده است که در آن افراد قابلیت تنظیم سطح قند خون را به خوبی از دست می‌دهند. این وضعیت در نهایت منجر به کاهش کیفیت زندگی و کاهش امید به زندگی می‌شود.
پس از تجزیه غذاهای مختلف به قندها در طول فرآیند هضم، قند وارد خون می‌شود. این عمل باعث می‌شود که غده پانکراس انسولین آزاد کند تا سلول‌ها بتوانند از قند موجود در خون برای تولید انرژی استفاده ‌کنند. دیابت به عدم تولید کافی انسولین یا ناتوانی بدن در استفاده از انسولین برای تبدیل قند خون به انرژی اتلاق می‌شود.
عوارضی همچون بیماری‌های قلبی، از دست دادن دید، قطع اندام‌های پایین در نتیجه‌ی بریدگی، بیماری‌های کلیوی و موارد دیگر همگی ناشی از سطوح بالای قند خون در افراد دیابتی است. برای دیابت هیچ درمان مشخصی وجود ندارد. با این حال راهکارهایی مانند از دست‌دادن وزن، تغذیه سالم، فعالیت بدنی و دریافت درمان‌های پزشکی در کاهش آسیب‌های بیماری و کنترل آن نقش مهمی ایفا می‌کنند. تشخیص زودهنگام می‌تواند منجر به تغییرات سبک زندگی مبتلایان و درمان‌های موثر‌تر شود. بنابراین مدل‌های پیش‌بینی خطر دیابت، ابزارهای بسیار مهمی برای ارتقای آگاهی جامعه و مسئولان بهداشت و سلامت عمومی در کشورها است.
بر اساس اعلام مرکز کنترل و پیشگیری بیماری‌های آمریکا (CDC) تا سال ۲۰۱۸، ۳۴/۲ میلیون آمریکایی دیابت دارند و 88 میلیون نفر نیز پیش‌دیابت دارند. علاوه بر این، CDC برآورد می‌کند که ۱ نفر از هر ۵ نفر دیابتی، و تقریبا ۸ نفر از هر ۱۰ نفر پیش‌دیابتی از وضعیت خود اطلاعی ندارند. در حالی که انواع مختلفی از دیابت وجود دارد، دیابت نوع دوم شایع‌ترین نوع آن است و شیوع آن بستگی به سن، تحصیلات، درآمد، محل زندگی، نژاد و سایر عوامل تعیین‌کننده‌ی اجتماعی سلامت دارد. بار بیماری بیشتر بر دوش افراد با وضعیت اقتصادی پایین است. دیابت همچنین بار سنگینی را بر اقتصاد به دنبال دارد. مجموع هزینه‌‌ی افراد تشخیص‌داده شده به دیابت تقریبا ۳۲۷ میلیارد دلار، و هزینه‌های کل به همراه افراد دیابتی تشخیص داده نشده و و افراد پیش‌دیابتی در حدود سالانه ۴۰۰ میلیارد دلار برآورد می‌شود.
برای این منظور می‌خواهیم سامانه‌ای ایجاد کنیم که اطلاعاتی درباره وضعیت کاربر را از وی دریافت کند و خطر ابتلا به دیابت را به وی گزارش کند. این سامانه به یک مدل برای پیش‌بینی دیابت نیاز دارد. در این پروژه می‌خواهیم این مدل را با استفاده از داده‌هایی که در اختیار داریم ایجاد کنیم.
